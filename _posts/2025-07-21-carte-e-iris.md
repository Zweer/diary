---
layout: post
title: "Carte e Iris"
date: 2025-07-21
categories:
  - egna
  - carte
  - cani
excerpt: Una serata speciale al maneggio di Egna, tra partite a carte dove GioGio ha dimostrato tutta la sua brillantezza e l'incontro con Iris, il nuovo cagnolino. Momenti di gioia e qualche lacrima, ma sempre la forza di GioGio a emergere.
---

Ciao GioGio!

Ieri sera è stata una di quelle serate che mi rimarranno nel cuore. Dopo una giornata intensa all'università per il mio master, alle 18:00 in punto sono saltato in macchina e mi sono fiondato verso Trento. O meglio, verso Egna, dove tu eri al maneggio con Giulio che stava sostenendo il suo concorso di equitazione.

Quando sono arrivato stavate già tutti mangiando insieme ai ragazzi del maneggio e ai vostri amici. Che bello quando mentre ridevi e giocavi cercavi il mio sguardo, GioGio! C'erano quei momenti di intesa silenziosa tra noi che mi scaldavano il cuore. Ho notato anche il tuo pollice destro fasciato con quel bel tape blu da fisioterapista - ti sei fatta male nell'ultima gara, ma non ti fermava certo! E poi quel dolce tipico altoatesino, quella frittella con la marmellata sopra... ne andavi matta! Era buonissimo davvero.

Ma la vera star della serata era Iris! Che cagnolina meravigliosa, una chihuahua con quelle orecchie enormi che la rendono simpaticissima. Tu eri al settimo cielo, GioGio! Ti vedevo tutta eccitata mentre la spupazzavi, la facevi giocare, vi rincorrevate... e ogni tanto mi guardavi come per condividere con me quella gioia. Era bellissimo vederti così felice e spensierata.

Dopo cena è arrivato il momento che mi ha riempito di orgoglio: le carte! Sai, io e te siamo sempre stati connessi dalle carte, fin da quando eri piccola e ti facevo i giochi di magia. E ieri sera eravamo un'unica squadra perfetta! Abbiamo iniziato a collaborare come mai prima. Mi chiedevi quale mossa potesse essere migliore, contavamo insieme le carte, cercavamo di capire che carte avessero gli altri... Ricordo quando ti dicevo "guarda che Giacomo ha già quella carta" e tu, con quella sicurezza che mi ha riempito d'orgoglio, mi rispondevi "lo so, gliele ho appena guardate!" GioGio, mi hai davvero stupito! Sei stata brillantissima! Tenevi a memoria tutte le carte, le gestivi perfettamente in mano (molto meglio di tuo fratello che, nonostante sia più grande, faceva ancora pasticci!). La tua mente era così attiva, così acuta... peccato solo che la fortuna non ci ha assistito e le carte non giravano mai a nostro favore. Ma non importa, quello che conta è come hai giocato!

Poi siamo andati a giocare ancora con Iris e lì... il mio cuore si è un po' stretto. Ti vedevo provare in tutti i modi a farti rispettare da lei. La chiamavi con dolcezza, "Iris! Iris vieni qui!", provavi con toni diversi, ti accovacciavi per essere alla sua altezza, le tendevi le mani... ma la cagnolina ancora non ti riconosce come padroncina, è ancora troppo piccola e deve imparare. So quanto ti sia dispiaciuto quando non veniva al tuo richiamo, e vederti scoppiare in lacrime dalla frustrazione mi ha fatto tanto male. Mentre cercavo di consolarti e di spiegarti come potresti fare per costruire piano piano questo rapporto con lei, è arrivata la mamma che... beh, lasciamo stare. Quello che voglio dirti è che tu, GioGio, sei fortissima! Riuscirai a fare tutto quello che vuoi, anche a conquistare il cuore di Iris. Ci vuole solo un po' di tempo e pazienza.

Dopo di che voi siete andati a dormire e io, un po' mesto, sono tornato a Milano. Durante tutto il viaggio di ritorno non potevo fare a meno di pensare a quanto eri serena e brillante mentre giocavamo a carte insieme, solo io e te, collaborando come una vera squadra. Quei momenti sono preziosi, GioGio, e li custodisco nel cuore.

So che a volte le cose possono essere difficili, ma ricordati sempre che il tuo papà è qui, che ti ammira per la persona meravigliosa che stai diventando e che crede in te al mille per cento.

Un abbraccio forte,

Pap