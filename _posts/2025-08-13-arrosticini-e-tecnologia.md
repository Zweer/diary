---
layout: post
title: "Arrosticini e Tecnologia"
date: 2025-08-13
categories:
  - bondone
  - arrosticini
  - tecnologia
  - cani
excerpt: Una giornata iniziata alle 4 del mattino con il lavoro, ma che si è trasformata in un'avventura meravigliosa in Bondone. Tra lavoretti creativi, arrosticini da Gigi e momenti speciali solo io e te.
---

Ciao GioGio!

Oggi è stata una giornata fantastica, anche se iniziata prestissimo! Alle 4 del mattino un mio collega mi ha svegliato con una chiamata sul cellulare: era abbastanza impanicato perché stava facendo dei lavori notturni sulle nostre applicazioni e a un certo punto non riusciva più a farle funzionare! Così mi sono messo, dalle 4 alle 7, a sistemare il lavoro dei "miei" ragazzi, e alla fine ce l'abbiamo fatta! Sapevo che dovevo poi partire per venire da te, quindi sono corso a letto per cercare di dormire ancora un po'... fortunatamente mi sono riaddormentato quasi subito e mi sono svegliato 2 ore e passa dopo!

A quel punto sono partito per venire da te su in Bondone, dove state oggi prima di ripartire per il Veneto per gli ultimi allenamenti in vista dei mondiali a coppie in Francia!

Il viaggio è andato bene, anche se c'era un po' di coda per i numerosi turisti in Trentino, ma dopo 3 ore sono arrivato su in Bondone! Qui tu eri già alle prese con dei lavoretti che stavi facendo per la tua nuova cameretta... appena sono arrivato abbiamo pranzato con pane, Philadelphia e prosciutto cotto! Io e te siamo andati a prendere l'acqua e, mentre riempivamo le bottiglie, abbiamo anche fatto un mezzo disastro, ma tanto fa caldo e l'acqua si asciuga!

Dopo il pranzo io ho aiutato la mamma con una ricerca per Giulio, tu invece sei tornata a fare i tuoi lavoretti, dipingendo dei cassetti di legno con i colori che hai trovato in cantina! Sei riuscita a fare un capolavoro anche se i colori erano completamente secchi e hai dovuto stare a mescolarli praticamente per mezz'ora!

Quando ho finito di fare la ricerca ti ho raggiunto, e ci siamo messi a pulire un "porta essenze" che avete trovato per la sauna: eri affascinata dal mobiletto, ti piaceva tantissimo! Ti ho anche "salvata" da un paio di ragni (morti) che infestavano il mobiletto! Dopo averlo pulito ci hai spalmato sopra il lucido, non prima di essertelo tirato praticamente addosso cercando di aprire il barattolo: avevi tutta la faccia e i capelli pieni di lucido, ma direi che siamo riusciti a lavarlo via in tempo!

Il programma per la serata era qualcosa di strano per me, qualcosa che non avevo mai sentito: andare "giù al gonfiabile da Gigi"... eh? Sì, so chi è Gigi, ma il gonfiabile? Da quando c'è un gonfiabile qui in Bondone? Ero particolarmente curioso! Mentre aspettavamo Giacomo (si doveva fare la doccia, mentre la mamma ci avrebbe raggiunto dopo visto che doveva pulire il furgone) ci siamo messi a giocare al gioco dei sassi calamitati: ci siamo divertiti come due bambini, con Giulio che a un certo punto voleva partecipare e che tu hai battuto senza possibilità di replica!

Mentre andavamo al gonfiabile giocavamo con il longboard di Giacomo (più che altro ci giocava Giulio visto che io e te avevamo un po' di paura) e a lanciarci quella finta palla da rugby con la coda dietro, che non ricordo mai come si chiama. Ovviamente Giulio l'ha tirata nel bosco, e noi cercavamo di guidarlo nell'operazione di recupero dall'alto.

Quando siamo arrivati al gonfiabile finalmente ho capito: Gigi ha comprato un food truck per fare arrosticini, poi ha recuperato anche un gonfiabile per attirare i bambini! Ha fatto un lavoro incredibile, tra griglia, frigo, panca e ombrellone!

Poco dopo che siamo arrivati ha iniziato a fare arrosticini, ma tu non eri particolarmente convinta, dicevi di aspettare l'hamburger... diciamo che c'ho messo ben poco a convincerti! Dopo il primo morso ne hai mangiati 4 o 5, ti sono piaciuti davvero tantissimo!

Iniziamo un po' a mangiare quando mi chiama la mamma: dobbiamo andare a recuperare i cani! Già io che pensavo a come far andare su Giulio quando tu mi guardi e "andiamo noi due?" Wow, mi hai addirittura chiesto di andare da soli io e te! Accetto al volo, almeno riesco a stare da solo con te per un po' di tempo! Il tragitto è brevissimo per carità, e sulla strada incontriamo anche Anna, la ginecologa della mamma che avrebbe dovuto farti nascere ma tu hai avuto la brillante idea di nascere di notte! Ti racconto velocemente la storia della tua nascita e siamo arrivati a prendere i cani! Tornando indietro continuiamo a scambiarceli: prima tu tieni sia Iris sia Daisy (il nuovo cane di Giulio), poi dai a me Iris così tu puoi correre con Daisy che da buon simil levriero adora correre! Quando arriviamo ovviamente tutti impazziscono per i due cagnolini, specialmente Iris!

Il tempo vola, tra Iris avvolta nella mia felpa e tu che mi aiuti a mettere su l'impianto stereo di Gigi: prima che ci provassimo noi due c'avevano provato in 4 e nessuno era riuscito a farlo funzionare! Poi io ho cambiato due cavi, tu hai cambiato le impostazioni del cellulare di Gigi, e voilà, abbiamo messo la musica! Mi riempie d'orgoglio vedere come sei a tuo agio con la tecnologia a differenza di tutte le altre persone intorno a te che non sanno nemmeno che cosa stanno tenendo in mano.

La mamma e Giulio sono andati in casa che Giulio aveva freddino, un'oretta dopo siamo andati anche noi che tu eri bella stanca! E poi l'indomani avresti avuto una giornata bella intensa tra ultimi preparativi per partire e poi viaggio fino in Veneto col cavallo!

Io ti ho riaccompagnato a casa e poi ti saluto: un'altra splendida giornata con te, ricordi bellissimi e la certezza che tutto quello che sento e provo per te, questo amore infinito che nutro verso di te, sia ricambiato, anche se non in modo particolarmente visibile ed espansivo!

Ti voglio tanto bene GioGio, sei davvero la cosa più importante che io possa avere!

Pap
